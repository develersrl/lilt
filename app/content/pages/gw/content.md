

### età

Il cancro al seno è una patologia multifattoriale. **Il principale fattore di rischio è l’età**, infatti il numero di donne che muoiono di questa malattia aumenta dopo i 45 anni, ma altri fattori sono importanti per valutare il rischio di contrarre la malattia.

![](425477d4-18a2-43ab-b710-187d23908692.png)![](654340ae-457f-4805-bc16-beb44ec563af.png)

## familiarità e genetica

La maggior parte dei tumori è di origine "sporadica" ovvero si manifesta senza nessun tipo di legame con la trasmissione ereditaria dei geni.

Tuttavia, donne con parenti di primo grado (madri, sorelle, figlie) che hanno avuto un cancro della mammella, hanno un rischio aumentato di tumore al seno.

Solo in una bassa percentuale di casi, meno del 10% di tutti i tumori della mammella, soprattutto giovanili, si può parlare anche di cancro "ereditario", legato cioè alla trasmissione da parte dei genitori di un gene mutato.

Le mutazioni dei geni BRCA1 e BRCA2 predispongono al cancro della mammella e dell'ovaio. Le donne che ne sono portatrici hanno un rischio molto maggiore di sviluppare il tumore. Ad oggi esistono limitate conoscenze sul miglior modo di ridurre il rischio nelle donne portatrici di mutazioni dei geni BRCA1 e BRCA2.

Il test per la ricerca delle mutazioni BRCA1 e BRCA2 deve essere effettuato solo in caso di reale sospetto di presenza di geni mutati, dopo una consulenza con il genetista medico, e con un programma di assistenza pianificato da una equipe specializzata e multidisciplinare.

Se hai un dubbio riguardo alla tua suscettibilità ereditaria o familiare al tumore della mammella e dell’ovaio (ad es. perché si sono verificati casi di tumore in giovani donne nella tua famiglia), parlane con il Medico Curante, col tuo ginecologo o con i medici del programma di screening: saranno in grado di orientarti a Centri di Senologia che hanno esperienza della gestione di queste condizioni di alto rischio e che saranno in grado di garantire il necessario percorso di diagnostica e di sorveglianza in un ambito multidisciplinare.

### storia personale

Chi ha già avuto un cancro della mammella o ha una storia personale di alcune malattie benigne della mammella, ha un rischio aumentato di cancro al seno.

### gli estrogeni

le cellule tumorali possono essere stimolate dagli estrogeni, ormoni fisiologicamente presenti nell’organismo femminile e fondamentali per la salute riproduttiva. Questi ed altri ormoni sono anche usati come farmaci. Maggiore e più prolungata è l’esposizione agli ormoni estrogeni, più alto è il rischio di cancro.

Cosa determina una maggiore o minore esposizione agli estrogeni?

pubertà precoce o menopausa tardiva espongono le donne agli ormoni estrogeni per un maggiore numero di anni. Aumento del rischio.

maggior numero di gravidanze (soprattutto se in età precoce) e allattamento prolungato riducono l’esposizione agli estrogeni: durante la gravidanza gli estrogeni diminuiscono e tornano alla normalità solo quando i cicli mestruali riprendono regolarmente dopo il parto e l’allattamento. Diminuzione del rischio.

la terapia ormonale sostitutiva, utilizzata principalmente per ridurre la sintomatologia della menopausa, aumenta l’esposizione agli estrogeni. Lieve aumento del rischio, quando assunta per periodi prolungati.

i contraccettivi orali, cioè la pillola, sono composti da ormoni estrogeni e progestinici, che hanno effetti sia cancerogeni che protettivi. Si pensa che siano maggiori i benefici che i rischi e quindi l’uso della pillola anticoncezionale non è sconsigliato, salvo casi specifici.

In ogni caso c’è una variabilità individuale della risposta agli estrogeni, legata sia a caratteristiche personali che allo stile di vita.

### densità mammaria

Un tessuto mammario definito denso alla mammografia (seno denso, densità mammografica), è un fattore di rischio.

Il seno denso può essere una caratteristica ereditaria, ma pare possa anche essere influenzato da fattori ormonali od altro.

Sono in corso, anche a Firenze, studi per valutare la possibilità di modificare le caratteristiche del tessuto mammario attraverso cambiamenti dello stile di vita.

### sovrappeso e obesità

Le donne che raggiungono la menopausa in sovrappeso o obese hanno un rischio maggiore di sviluppare un carcinoma mammario, perché la massa adiposa determina una maggior produzione di estrogeni.

Sovrappeso ed obesità aumentano anche il rischio di molte altre malattie importanti, come il diabete e le malattie cardiovascolari: il controllo del peso corporeo è quindi raccomandato a tutte le età.

### attività fisica

Le donne che svolgono regolarmente attività fisica hanno un rischio ridotto di cancro della mammella.

### alcool

L’alcool è una sostanza cancerogena. Anche piccole quantità di alcool aumentano il rischio di cancro della mammella: il rischio aumenta all’aumentare del quantitativo di alcol consumato.

Non esiste una quantità “sicura”, ma esiste un rischio maggiore per dosi maggiori.

Ridurre il proprio consumo da 4 o più unità alcoliche al giorno a non più di una unità, può ridurre rischio del 30%.

### radiazioni

Le radiazioni sono forme di energia a cui siamo esposti naturalmente (radiazioni cosmiche o terresti) oppure artificialmente, perché prodotte dall’uomo per vari motivi (per la produzione di energia a vari scopi e per la diagnostica o terapia medica).

Alcune procedure mediche che usano radiazioni, come i raggi X o la TAC, possono aumentare il rischio di sviluppare carcinomi, tra cui quello della mammella.

L’esposizione a radiazioni legata alla mammografia di screening determina un rischio molto inferiore rispetto ai benefici attesi.

In generale, è comunque opportuno ridurre l’esposizione a radiazioni quando non sono strettamente necessarie

###  

